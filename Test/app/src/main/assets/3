<!DOCTYPE html>
<html>
<head lang="en">
    <meta charset="UTF-8">
    <style type="text/css">
        body {
            font-size: medium;
        }

        h6 {
            text-align: center;
        }

        h4 {
            text-align: center;
        }

        p {
            text-indent: 2em; /*em是相对单位，2em即现在一个字大小的两倍*/
            line-height: 1.3em;
        }

    </style>
    <title></title>
</head>
<body>
<p>自古帝王临御天下,皆中国居内以制夷狄，夷狄居外以奉中国，未闻以夷狄居中国而制天下也。自宋祚倾移，元以北夷入主中国，四海以内，罔不臣服，此岂人力，实乃天授。彼时君明臣良，足以纲维天下，然达人志士，尚有冠履倒置之叹。自是以后，元之臣子，不遵祖训，废坏纲常，有如大德废长立幼，泰定以臣弑君，天历以弟鸠兄，至于弟收兄妻，子征父妾，上下相习，恬不为怪，其于父子君臣夫妇长幼之伦，渎乱甚矣。夫人君者斯民之宗主，朝廷者天下之根本，礼仪者御世之大防，其所为如彼，岂可为训于天下后世哉！</p>
　　<p>及其后嗣沉荒，失君臣之道，又加以宰相专权，宪台抱怨，有司毒虐，于是人心离叛，天下兵起，使我中国之民，死者肝脑涂地，生者骨肉不相保，虽因人事所致，实乃天厌其德而弃之之时也。古云：<strong>胡虏无百年之运，验之今日，信乎不谬。</strong></p>　　
　　<p>当此之时，天运循环，中原气盛，亿兆之中，当降生圣人，<strong>驱除胡虏，恢复中华，立纲陈纪，救济斯民</strong>。今一纪于兹，未闻有治世安民者，徒使尔等战战兢兢，处于朝秦暮楚之地，诚可矜闵。</p>　　
　　<p>方今河、洛、关、陕，虽有数雄：忘中国祖宗之姓，反就胡虏禽兽之名，以为美称，假元号以济私，恃有众以要君，凭陵跋扈，遥制朝权，此河洛之徒也；或众少力微，阻兵据险，贿诱名爵，志在养力，以俟衅隙，此关陕之人也。二者其始皆以捕妖人为名，乃得兵权。及妖人已灭，兵权已得，志骄气盈，无复尊主庇民之意，互相吞噬，反为生民之巨害，皆非华夏之主也。</p>　　
　　<p>予本淮右布衣，因天下大乱，为众所推，率师渡江，居金陵形式之地，得长江天塹之险，今十有三年。西抵巴蜀，东连沧海，南控闽越，湖、湘、汉、丐，两淮、徐、邳，皆入版图，奄及南方，尽为我有。民稍安，食稍足，兵稍精，控弦执矢，目视我中原之民，久无所主，深用疚心。予恭承天命，罔敢自安，方欲遣兵北逐胡虏，拯生民于涂炭，复汉官之威仪。虑民人未知，反为我仇，絜家北走，陷溺犹深，故先逾告：兵至，民人勿避。予号令严肃，无秋毫之犯，归我者永安于中华，背我者自窜于塞外。盖我中国之民，天必命我中国之人以安之，夷狄何得而治哉！予恐中土久污膻腥，生民扰扰，故率群雄奋力廓清，志在逐胡虏，除暴乱，使民皆得其所，雪中国之耻，尔民等其体之。</p>　　
　　<p>如蒙古、色目，虽非华夏族类，然同生天地之间，有能知礼义，愿为臣民者，与中夏之人抚养无异。故兹告谕，想宜知悉。</p>
    <p>多年以后，辛亥革命领导人孙文对此文推崇备至。他提出了“驱除胡虏，恢复中华，创立民国，平均地权”即来源于此文。1912年1月，孙文就任临时大总统后不久，即祭拜了南京的明孝陵。并以个人名义发表了两篇祭文，分别是《祭明太祖文》《谒明太祖陵文》。孙文死后，葬于南京中山陵，此地离明孝陵不远。</p>
</body>
</html>